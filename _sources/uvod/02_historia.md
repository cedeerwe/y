# Vznik akadémie

V tejto časti by sme pre záujemcov radi priblížili históriu a dôvody vzniku našej Akadémie Y. Začneme po poriadku poriadne dávno, aby sme si priblížili myšlienkové procesy zakladateľov.

V strednej Európe majú už dlhú tradíciu takzvané *korešpondenčné matematické semináre*. Ide v princípe o matematické súťaže, kde riešitelia posielajú svoje riešenia poštou (v súčasnosti už aj elektronicky). Korene týchto seminárov siahajú až po rok 1894, keď bol v Maďarsku založený matematický časopis pre stredoškolákov [KöMaL](https://www.komal.hu/info/bemutatkozas.e.shtml). Desiatky najúspešnejších riešiteľov sú tradične pozývaní na takzvané *sústredenia*, kde ich čaká pestrý program zameraný na všemožné témy. Okrem samotnej vzdelávacej zložky týchto seminárov je veľmi dôležitá aj komunita, ktorá sa okolo nich tvorí. Bývalí riešitelia a vedúci týchto seminárov vytvárajú sieť špičkových vedcov a úspešných ľudí po celom svete.

Na samotnom Slovensku majú dlhú tradíciu viaceré semináre. Štandardne sa delia na základoškolské ([Pikomat](https://www.pikomat.sk/), [Riešky](https://riesky.sk/novinky/), [Sezam](https://www.sezam.sk/), [Malynár](https://malynar.strom.sk/)) a stredoškolské ([KMS](https://kms.sk/), [Strom](https://seminar.strom.sk)). Aj keď tieto semináre nie sú prezentované ako príprava na súťaže ako je *matematická olympiáda*, najúspešnejší riešitelia olympiád sa z pravidla zúčastňovali matematických sústredení aspoň jedného z týchto seminárov. Na samotných sústredeniach sú často na výber prednášky zamerané priamo na olympiádnu matematiku a úlohy v korešpondenčnej časti seminárov k nim majú tiež blízko. Na druhej strane, každý z týchto seminárov sa snaží propagovať aj *populárnu* matematiku, ktorá s olympiádnou matematikou má len pramálo spoločné.

Veľká časť snaženia okolo našej akadémie je motivovaná niekoľkými otázkami, o ktorých začali horlivé diskusie: 
- Čo by mal robiť žiak strednej školy, ktorého baví matematika, ale nebaví ho olympiádna matematika?
- Ako to, že semináre sa v princípe nezmenili za posledných 30 rokov, kým svet naokolo sa zmenil masívne?
- Pripravujú semináre človeka do praxe?

Základná matematika sa v dospelosti zíde skoro každému. Aj pokročilejšia matematika zameraná na štatistiku a pravdepodobnosť sa zíde veľkej časti populácie na riešenie denných problémov - ak by ju vedeli prakticky aplikovať. Zároveň sme prišli k záveru, že vzdelávaniu takejto matematiky sa na Slovensku v súčasnosti nikto na úrovni stredných škôl nevenuje. Na základe týchto myšlienok a pozorovaní sme prišli k záveru, že chceme začať skúsiť vytvárať *niečo* v tejto oblasti.

Po ďalších dlhých diskusiách sme nakoniec prišli k záveru, že založíme *Brutálnu akadémiu*. Otvoríme jeden kurz venovaný praktickej matematike a vyskúšame naše nápady a dohady v praxi. Toto rozhodnutie padlo v lete roku 2019. Následne sme si stanovili ciele a hodnoty našej akadémie, ktoré prikladáme v pôvodnom znení.

## Brutálna akadémia

### Hodnoty

Naše kurzy staviame na nasledovných hodnotách, ktoré považujeme za dôležité.

#### Open-source

Materiály k našim kurzom sú k dispozícii pre celú verejnosť, v rovnakej forme, ako sú podávané v rámci našich kurzov. Vítame kritiku a návrhy na ich zlepšenie. Budeme radi, ak sa do diskusie o obsah a formu kurzov zapojí každý, komu na vzdelávaní záleží.

#### Učenie praxou

Naše kurzy sú stavané tak, aby mal v každej chvíli študent pred sebou konkrétny problém, na ktorom pracuje. Pri učení nových teoretických poznatkov študent vidí priamo ich aplikáciu a ľahšie ich intuitívne podchytí. Nevyučujeme metódy, techniky a znalosti, ktoré študent nevie v danom momente na nič použiť.

#### Technológie

Vítame použitie technológii a programovacích jazykov vo vyučovaní a v riešení matematických problémov. Veľká časť materiálov je priamo pripravená v programovacích prostrediach. Študenti majú povolené k riešeniu problémov použiť všetky prístupné zdroje, metódy a technológie.

#### Soft Skills

Vyriešenie problému je v praxi málokedy koniec úlohy a preto dbáme na to, aby naši študenti svoje riešenia vedeli odprezentovať ostatným a diskutovať o nich. Študenti si vyskúšajú prácu samostatne, v skupinách alebo súťaživo proti ostatným. Učíme ich pracovať so svojou chybou, kriticky sa pozerať na svet a motivujeme ich nebáť sa skúmať svoje nápady.


### Ponúkané kurzy

V rámci prvého roku našej akadémie bude ponúkať jediný kurz: **Aplikovaná matematika**. Zameranie tohto kurzu je na riešenie problémov z reálneho života pomocou matematiky a jednoduchého programovania v zmysle hodnôt zadefinovaných vyššie.

Plánujeme otvoriť jednu triedu pre 10-15 študentov na úrovni končiacich stredoškolákov a vyššie. Kurz bude prebiehať na báze 2-hodinových týždenných stretnutí s následnou prácou na doma. Absolventi kurzu dostanú brutálny certifikát.

V prípade úspešného prvého roku plánujeme v tejto iniciatíve pokračovať otváraním ďalších a ďalších kurzov každý rok.

### Dlhodobá vízia

V súčasnej dobe sa často stáva, že absolventi stredných a vysokých škôl strávili veľa času učením sa poznatkov, ktoré z veľkej časti zabudnú alebo ich nebudú nikdy potrebovať. Naša hypotéza je, že ak by sme sa sústredili len na témy, ktoré absolventi budú potrebovať a nezabudnú ich, mohli by sme študentov ponúknuť všetky vedomosti a zručnosti v intenzívnejšej forme za omnoho kratší čas, napríklad 1-2 roky. Certifikát o absolvovaní našej akadémie síce nikdy nebude podložený oficiálnym titulom, ale v spolupráci s firmami by sme radi zaručili, aby sa absolventi brutálnej akadémie vedeli zamestnať rovnako dobre, ako absolventi vyššieho vzdelania.

Naša odvážna dlhodobá vízia je ponúkať doplnkové štúdium počas strednej školy a plnohodnotné denné štúdium ako alternatívu k vysokým školám. Naša vízia sa môže meniť skúsenosťami s akadémiou.

## Zhmotnenie predstáv

Keďže išlo z nášho pohľadu o experiment nového konceptu výučby, zamerali sme sa na skupinu študentov, ktorých sme poznali z minulosti práve z prostredia matematických seminárov. Nerobili sme žiadnu reklamu a čisto cez kamarátstva a známosti sme našli skupinu 12 študentov, ktorým sme sa venovali od októbra 2019 po apríl 2020. Strávili sme s nimi dokopy zhruba 40 hodín a nad prípravou materiálov sme strávili zhruba 200 hodín času. Absolventi sa o kurze spätne vyjadrujú s veľkým nadšením. Ich konkrétne slová si môžte prečítať v sekcii o {doc}`absolventoch </uvod/04_alumni>`. Všetky pôvodné materiály brutálnej akadémie si môžte pozrieť [tu](https://colab.research.google.com/github/cedeerwe/brutalna-akademia/blob/master). 

## Akadémia Y

Po úspešnom experimentálnom roku sme sa rozhodli s akadémiou pokračovať aj ďalší rok. V prvom roku sme sa sústredili najviac na samotné materiály, aby sme overili prístup samotný. V druhom roku sa sústredíme viac aj na zovňajšok, aby sme vedeli zaujať čo najširšie publikum. Pôvodný názov *brutálna akadémia* bol vždy považovaný za pracovný. Pôvodná forma materiálov vo forme *Google Colab* bola vybratá kvôli jednoduchosti vytvárania a použitia. Druhý rok sme strávili veľa času nad výberom lepšieho názvu a aj nad výberom lepšieho prostredia a formy prezentácie. A tak sme sa ocitli tu a teraz na týchto stránkach.

Posledný dôležitý krok v histórii akadémie bolo uvedomenie, že matematika nie je cieľom akadémie. Ona v skutočnosti ani nikdy nebola cieľom, ale tvorcovia ju majú v láske a preto ňou pôvodne začínali. V našej súčasnej Akadémii Y sú matematika a programovanie adresované ako *nástroje* na pochopenie otázok a odpovedí o svete. Dlhodobo sa plánujeme venovať aj otázkam, kde sa matematika presunie do úzadia.

Ak ste sa dočítali až sem, gratulujeme. Dozvedeli ste sa všetko podstatné z cesty začínajúcej v seminároch, cez brutálnu akadémiu, až po súčasnú Akadémiu Y. Ak máte ľubovoľné ďalšie otázky, radi vám ich hocikedy zodpovieme. Sme tu pre vás.